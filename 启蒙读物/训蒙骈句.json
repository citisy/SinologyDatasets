{
    "一东": "天转北，日升东。\n东风淡淡，晓日濛濛。\n野桥霜正滑，江路雪初融。\n报国忠臣心秉赤，伤春美女脸消红。\n孟轲成儒，早藉三迁慈母力；曾参得道，终由一贯圣人功。\n\n清暑殿，广寒宫。\n诗推杜甫，赋拟扬雄。\n人情冷暖异，世态炎凉同。\n丝坠槐虫飘帐幔，竹庄花蝶护房栊。\n高士游来，屐齿印开苔径绿；状元归去，马蹄踏破杏泥红。\n\n龙泉剑，鸟号弓。\n春傩逐疫，社酒祈丰。\n笛奏龙吟水，萧吹凤啸桐。\n江面渔舟浮一叶，楼台谯鼓报三通。\n时当五更，庶尹拱朝天阙外；漏过半夜，几人歌舞月明中。",
    "二冬": "君子竹，大夫松。\n偷香粉蝶，采蜜黄蜂。\n风定荷香细，日高花影垂。\n大庾岭头梅灿烂，姑苏台足草蒙茸。\n跃马游人，苑内观花夸景美；操豚野老，田间拜社祝年丰。\n\n冯妇虎，叶公龙。\n鱼沉雁杳，燕懒莺慵。\n依依河畔柳，郁郁涧边松。\n天成阆苑三千界，云锁巫山十二峰。\n骚客游归，双袖微沾花气湿；渔郎钓罢，一舟闲系柳阴浓。\n\n催春鸟，噪秋蛩，郭荣叩马，卫献射鸿。\n玉盘红缕润，金瓮绿醅浓。\n对雪谁家吟柳絮，披风何处采芙蓉。\n芳满春园，红杏有颜清露洗；雨过秋谷，玄关无锁白云封。",
    "三江": "花盈槛，酒满缸。\n颓垣败壁，净几明窗。\n兰开香九畹，枫落冷吴江。\n山路芳尘飞黯黯，石桥流水响淙淙。\n退笔成邱，右军书秃三千管；建旗入境，安石门排十六双。\n\n斟玉斝，剔银釭。\n起风石燕，吠日山尨。\n春柒千门柳，秋莲万顷江。\n酒力能将愁阵破，茶香可使睡魔降。\n北苑春回，一路花香随著屐；西湖水满，六桥柳影照飞舟。\n\n吹牧笛，泛渔舟，严陵真隐，纪信诈降。\n冬雷惊渭亩，春水泛湘江。\n庭院日晴黄鸟并，江湖浪阔白鸥双。\n十八拍笳，蔡琰悠吹于北塞；三五株柳，陶潜啸傲于南窗。",
    "四支": "梅破蕊，柳垂丝。\n荷香十里，麦穗两歧。\n剥橙香透甲，尝稻气翻匙。\n紫陌游人摇玉勒，画堂酒客醉金卮。\n云锁巫山，墨翰饱滋天外笔；池涵列宿，玉盘乱布水中棋。\n\n三都赋，七步诗。\n班超投笔，王质观棋。\n月照富春渚，雷轰荐福碑。\n堤柳拖烟迷翡翠，海棠经雨湿胭脂。\n豪富石崇，邀客不空金谷盏；风流山简，驻军常醉习家池。\n\n戈倒握，笛横吹。\n阮籍青眼，马良白眉。\n雨阑流水急，风定落花迟。\n衰柳经风飞病叶，枯梅得月照寒枝。\n适意高人，斜卷玉帘通燕子；陶情侠客，闲抛金弹打莺儿。",
    "五微": "城矗矗，殿巍巍。\n纫兰楚客，泣竹湘妃。\n客伤南浦草，人采北山薇。\n竹笋生长擎玳瑁，石榴并破露珠玑。\n能语能言，鹦鹉啭音劳舌底；有经有纬，蜘蛛结网费心机。\n\n吹暖律，捣寒衣。\n风翻翠幕，月照朱帏。\n夜长更漏远，昼永篆香微。\n村墟犬已经霜瘦，篱落鸡因啄粟肥。\n碧帻老翁，柳边时睨游鱼走；雪衣仙女，花底长陪舞蝶嬉。\n\n虹晚现，露朝晞。\n荷擎翠盖，柳脱棉衣。\n窗阔山城小，楼高雨雪微。\n林中百鸟调莺唱，月下孤鸿带影飞。\n老圃秋高，满院掀黄开菊径；芳庭春草，两歧辅绿上柴扉。",
    "六鱼": "花脸露，柳眉舒。\n两行雁字，一纸鱼书。\n日晴燕语滑，天阔雁行疏。\n弄笛小儿横跨犊，吟诗骚客倒骑驴。\n谢世幽人，紫艳葡萄千日酒；入京才子，白藤画匣万言书。\n\n居有屋，出无车。\n乘舟范蠡，题柱相如。\n稻花连陇亩，梧叶满阶除。\n梅弹随风掠过鸟，月钩沉水骇游鱼。\n醉卧瓮旁，放达情怀毕吏部；行吟泽畔，枯憔面色楚三闾。\n\n鹰捕兔，鹭窥鱼。\n林修茂竹，地种嘉蔬。\n兰风清枕簟，梅竹润琴书。\n僧舍何人吹短笛，王门有客曳长裾。\n江燕引雏，花外怯风飞复落；山云含雨，天边蔽日卷还舒。",
    "七虞": "金谷景，辋川图。\n十洲三岛，四澳五湖。\n篆香浮宝鼎，漏箭响铜壶。\n老丈灌园新抱瓮，文君卖酒自当垆。\n豫让报仇，吞炭漆身思灭赵；越王怀恨，卧薪尝胆欲平吴。\n\n云里鹤，日中鸟。\n来宾雁序，傍母鸡雏。\n夜月琴三弄，春风酒一壶。\n菊盏带霜盛碎玉，荷盘翻露泻明珠。\n关外戍臣，两鬓经霜羁远塞；江干渔父，一蓑烟雨钓平湖。\n\n云母石，水晶珠。\n陆绩怀橘，史丹伏蒲。\n儿童骑竹马，旅客忆莼鲈。\n一水尽含飞阁动，百花半映古槎枯。\n庶尹趋朝，玉笋班中鸣鸾佩；群娇绣阁，石榴花下斗樗蒲。",
    "八齐": "金鲤跃，玉骢嘶。\n朝阳丹凤，报晓黄鸡。\n夜月鸟忙唤，春风莺乱啼。\n园中新笋半成竹，路上花落尽点泥。\n蛮柳眠低，小弱腰肢遭雨苦；海棠睡起，丰娇体态被春迷。\n\n敲拍扳，唱铜鞮。\n赋名鹦鹉，诗咏凫鹥。\n峡猿啼夜月，巢鸟掠春泥。\n涸鲋喜得庄周活，良马欣逢伯乐嘶。\n烟锁溪头，平树绿扬浮翡翠；月沉海底，一泓清水映玻璃。\n\n题粉壁，附丹梯。\n桑麻接壤，桃李成蹊。\n渔家收暮网，军垒动宵鼙。\n一呕扬子归蛙室，三笑渊明过虎溪。\n碎梦悠扬，乱逐落花飞上下；闲魂飘泊，直随流水绕东西。",
    "九佳": "蒙月氎，裹青鞋。\n雷轰天地，风扫雾霾。\n葡萄来汉苑，蓂荚生尧阶。\n含愁班女题纨扇，行乐王维赴鹿柴。\n帝里繁华，巷满莺花添锦路；仙家静寂，云穿虬树锁丹崖。\n\n乌犀带，白玉钗。\n金章璞绶，布袜芒鞋。\n桂花飘户牖，柳影上庭阶。\n花酒一园供宴乐，云山千里称吟怀。\n月到天心，远近楼台均照耀；雪堆山顶，高低蹊路尽庄埋。\n\n云竹锦，水松牌。\n茶抽蓓蕾，酒熟茅柴。\n莺梭随柳织，雁字叠云排。\n袖里风光循竹径，襟前雨意罩兰阶。\n风刮长途，卷起芳尘迷道路；雪融巫峡，添来新水满江淮。",
    "十灰": "巡五岳，望三台。\n绿橙是叟，红叶为媒。\n寒深银粟起，醉重玉山颓。\n树杪风停声未息，花梢月上影成堆。\n篱下菊开，陶令对花时一醉；庭前枣熟，杜陵上树日千回。\n\n培晚菊，探寒梅。\n出墙红杏，夹道绿槐。\n朱陈联戚觉，刘阮到天台。\n解冻暖风医病草，及时甘雨润枯荄。\n蜂采菜花，脚带黄金飞不起；雀争梅蕊，口衔白玉叫难开。\n\n栽五柳，植三槐。\n成里青箬，渴望绿梅。\n齑成劳咄啐，诗就作敲推。\n捉月骚人凌波浪，乘云仙子上蓬莱。\n灯点木油，红日光中消冻雪；弓弹绵絮，白云堆里响晴雷。",
    "十一真": "吴孟子，楚春申。\n春风态度，秋水精神。\n窗目笼纱纸，炉头倒葛巾。\n吴札多情曾挂剑，张纲有志独埋轮。\n公子朝歌，檀板缓催金缕曲；王孙夜饮，丝绦长系玉壶春。\n\n金孔雀，玉祥麟。\n蟪蛄噪晚，鴠鴃鸣春。\n壁蛩惊怨妇，村犬吠行人。\n渔唱悠悠清水澈，樵歌杳杳碧苔新。\n秋色萧条，万树凋零山瘦削；春情淡荡，百花妆点草精神。\n\n将军帽，进士巾。\n孔门十哲，殷室三人。\n读书探圣道，嗜酒露天真。\n戏水游鱼萦过客，隔花啼鸟唤行人。\n落地杨花，乱逐东风随马足；掀天桃浪，缓乘春雨化龙麟。",
    "十二文": "茶已熟，酒初醺。\n西堂梦草，南涧采芹。\n烂霞成五色，瑞雪积三分。\n子美诗成能泣鬼，相如赋就自超群。\n贪醉清莲，采石矶头捞皓月；思亲仁杰，太行山顶望孤云。\n\n徐孺子，信陵君，文章太守，韫略将军，踏山寻妙药，锄地种香芸。\n灯尽不挑垂暗芯，炉灰重梭尚余薰。\n金殿昼长，隐隐漏壶花外转；锦江夜静，悠悠渔笛月中闻。\n\n巫峡月，楚岫云。\n灯光灿烂，酒气氤氲。\n蜂趋红杏蕊，鹤踏碧苔纹。\n清露临晨凉似洗，火云当午热如焚。\n情重志坚，鸳阁腐衣韩烈妇；才高兴发，龙山落帽孟参军。",
    "十三元": "桃叶渡，杏花村。\n衔芦征雁，接箭老猿。\n晓径牛羊践，晴檐燕雀暄。\n水獭祭鱼知报本，山乌哺母不忘恩。\n曳丈高人，园菊径边寻故旧；荷锄野老，海棠花下戏儿孙。\n\n碧鸡庙，金马门。\n金杯玉斗，龙勺牺樽。\n庆云拖玉殿，甘露滴铜盆。\n闭户袁安甘卧雪，下帷董子不窥园。\n廉范临民，慈惠群歌来何暮；于公治狱，清勤共羡死无冤。\n\n鸦聚阵，鄂飞骞。\n画龙破壁，爱鹤乘轩。\n疏泉流地脉，移石动云根。\n芍药歌红翻古砌，薜萝行绿上颓垣。\n秋冷吴江，青枫叶落飘前渚；日斜彭泽，白蓼花飞过远村。",
    "十四寒": "蒲葵扇，竹箨冠。\n旌旗闪闪，环佩珊珊。\n烟花潘岳县，夜月严陵滩。\n衣袂障风金缕细，剑锋横雪玉鞘寒。\n柳絮因风，数点频黏银伐阅；梨花带雨，一枝斜倚玉栏干。\n\n烧兽炭，烹龙团。\n孟宗哭竹，燕姞梦兰。\n松枯遭雨苦，花瘦怕风寒。\n辨礼阅公辞昌歜，呈威介子斩楼兰。\n纵侈王孙，长向花前酣美酒；避嫌君子，不从李下整危冠。\n\n挥玉勒，跨金鞍。\n范增撞斗，贡禹弹冠。\n琴弦弹别鹤，镜匣掩孤鸾。\n冰泮楚江舟举易，尘蒙蜀道客行难。\n大地阳回，淑气催梅传信息；长天昼永，好风敲竹报平安。",
    "十五删": "山叠叠，水潺潺。\n珠还合浦，玉出昆山。\n明星千点灿，新月一钩弯。\n夜饮主宾联蝉座，早朝文武列鸳班。\n杵臼程婴，义立孤儿存赵祚；沛公项羽，计谋孺子夺秦关。\n\n蛇报主，雀衔环。\n虎头燕颔，鹤发龙颜。\n水流分燕尾，山秀拥螺鬟。\n梁帝讲经同泰寺，严光垂钓富春山。\n返哺慈乌，夜月枝头啼哑哑；迁乔好鸟，春风花底语关关。\n\n铜壶阁，玉门关。\n闹中取静，忙里偷闲。\n一川巫峡水，九曲武夷山。\n端石砚生鸲鹆眼，博山炉起鹧鸪斑。\n避世道人，饮露餐霞消俗态；倾城美女，凝脂抹粉出娇颜。",
    "一先": "清冷节，艳阳天。\n樽前歌舞，花里管弦。\n高松栖瑞鹤，病柳咽寒蝉。\n处处播秧梅坞雨，家家缫蚕竹篱烟。\n秋色方升，淝水风霜悲唳鹤；春风欲暮，蜀山花木怨啼鹃。\n\n红杏雨，绿杨烟。\n庭花一梦，禁柳三眠。\n砚冷冰团结，帘疏月影穿。\n隐士不荒三径菊，美人常采一溪莲。\n鏖战将军，一道甲光衔雪亮；凯歌士卒，千群马色截云鲜。\n\n君臣药，子母钱。\n刻符制鬼，铸鼎升仙。\n烛奴燃豹髓，剑客舞龙泉。\n竹笋双生稚犊角，蕨芽实出小儿拳。\n枕上怀人，梦断还思倾国色；庭前饯客，酒阑更赠绕朝鞭。",
    "二萧": "红芍药，绿芭蕉。\n杏花冉冉，枫叶萧萧。\n云开山见面，雪化竹伸腰。\n武士战争披铁甲，美人歌舞堕金翘。\n怀古不忘，岂在汤盘并周鼎；读书最乐，何分曾瑟与颜瓢。\n\n裁兽锦，剪鲛绡。\n耕云野老，卧雪山寮。\n珠帘昼半卷，银烛夜高烧。\n驰骤乌骓能致远，缗蛮黄鸟识迁乔。\n学士参禅，座内合当留玉带；谪仙爱饮，樽前不惜解金貂。\n\n乘五马，贯双雕。\n闲看妓舞，细听童谣。\n庄龟山刻节，渡蚁竹编桥。\n穿花白蝶双飞急，藏叶黄鹂百啭娇。\n日丽苑林，点点梅妆宋主额；风扬宫院，纤纤柳舞楚娥腰。",
    "三肴": "闲博弈，喜诙嘲。\n太公渭水，伊尹莘郊。\n葵开握血染，笋出虎皮包。\n阶下苔生遮蚁穴，溪边柳发蔽莺巢。\n才子嬉游，顿觉花香随马足；玉人歌舞，不知月影转花梢。\n\n飞羽檄，续鸾胶。\n林留宿乌，渊发潜蛟。\n寻芳来曲径，拾翠到平郊。\n唱彻不将诗板击，醉来还把酒壶敲。\n春暖泥融，燕语风光浮草际；夜清云散，鹃啼月色映花梢。\n\n挑野菜，荐山殽。\n筑台垒上，结屋诛茅。\n鹤随鸡共立，鸠与鹊争巢。\n运际君臣鱼得水，交深朋友漆投胶。\n攻苦书郎，不敢光阴容易掷；耐勤绣女，漫将春色等闲抛。",
    "四豪": "偿酒债，纵诗豪。\n烹茶啜菽，枕曲籍糟。\n篱芳红木槿，架袅紫葡萄。\n远障雨余岚气重，半天云净月轮高。\n蛩入残秋，昼阁相偕吹蚓笛；鸡鸣半夜，函关曾度窃狐袍。\n\n春鸟唱，晚蝉嘈，傍帘飞雀，升木教猱。\n尘氛站马足，风力鼓鸿毛。\n上表陈情传李密，投诗免役说任涛。\n螺髻青浓，野外晚山垂万仞；鸭头绿腻，溪中春水长三篙。\n\n乘宝马，掣金鏊。\n九宫八卦，三略六韬。\n笼鹅王逸少，相马九方皋。\n窗下援琴弹古调，樽前剪烛读离骚。\n罢官情闲，陶氏门前栽五柳；除士计妙，齐公庭内赐双桃。",
    "五歌": "雷霹雳，雨滂沱。\n穿苔竹笋，缠树藤萝。\n两山排翠闼，一水带青罗。\n蛛网挂檐惊过雀，萤灯照户误飞蛾。\n雨过池塘，到处青蛙鸣碧草；晴看陂泽，有时白鸟浴红荷。\n\n歌婉转，语婆娑。\n乾坤转毂，日月飞梭。\n村童携草笠，溪叟晒渔蓑。\n须贾赠袍怜范叔，相如引驾避廉颇。\n野寺日高，无事老僧眠正稳；池亭月上，遣怀骚客咏偏多。\n\n裁细葛，剪香罗。\n闲中啸傲，醉里吟哦。\n野云归晚岫，江月滚秋波。\n山岭云横庄凤髻，沙堤雨滴露蜂窝。\n樵子采鲜，树拥松磷如欲活；渔郎照影，江浮菱镜不须磨。",
    "六麻": "梁上燕，井中蛙。\n守株待兔，打草惊蛇。\n断猿号绝壑，归雁落平沙。\n檐前蛛网开三面，户外蜂房列两衙。\n夹道古槐，乘放午阴遮客路；穿篱新笋，乱分春意撩人家。\n\n茶绽蕊，草萌芽。\n傍花随柳，沉李浮瓜。\n山人牧芋栗，野老种桑麻。\n舴艋渔朗歌欸乃，秋千绣女笑喧哗。\n春去如何，已见飞残堤柳絮；夜来多少，不知开遍海棠花。\n\n黏角黍，饭胡麻。\n披风戴月，饮露餐霞。\n时酌新丰酒，初尝阳羡茶。\n珠履三千光错落，金钗十二影欹斜。\n诸葛行军，落落轮前挥羽扇；昭君出塞，忽忽马上拨琵琶。",
    "七阳": "黄金殿，白玉堂。\n朱楼绣阁，画栋雕梁。\n玉琴横净几，珍簟展方床。\n梅碧正迎江岸雨，橘黄颓借洞庭霜。\n割麦山人，紧束黄云青满担；插秧野老，细分春雨绿成行。\n\n开祖帐，踞胡床。\n弹丝品竹，劝酒称觞。\n樵歌来绿野，渔笛起沧浪。\n唤雨斑鸠喉舌冷，宿花蛱蝶梦魂香。\n天诏初传，仙女锦衣持虎节；大兵来出，将军绣衮压龙骧。\n\n麟应瑞，凤呈祥。\n蝠争昼夜，燕渺炎凉。\n夜月梧桐院，春风桃李墙。\n淼淼溪流分燕尾，迢迢山路绕羊肠。\n唐穆性贪，库内青钱化作蝶；初平术妙，山中白石变成羊。",
    "八庚": "霞散绮，雪飞琼。\n虹消雨霁，斗转星横。\n月移花改影，风动竹生声。\n岭外云霞花下月，湖边烟雨柳梢晴。\n肠谷日华，仪凤羽毛新灿烂；洞庭浪暖，化龙头角独峥嵘。\n\n占风偶，结鸥盟。\n开笼放鹤，跨海斩鲸。\n刘伶成酒癣，李白擅才名。\n月明何处衣砧响，风细谁家玉笛横。\n援笔祢衡，江夏裁成鹦鹉赋；吹萧弄玉，笛楼巧作凤凰声。\n\n炊麦饭，忆莼羹。\n搜肠茗叶，适口香粳。\n啼鸟惊春梦，鸣鸡促晓行。\n孟尝门下三千客，小范胸中百万兵。\n韦固良缘，旅舍殷勤逢月老；裴航佳偈，兰桥邂逅遇云英。",
    "九青": "宣紫诏，拜黄庭。\n凫飞北阙，鸿抟南溟。\n蟠桃千岁熟，丹桂九秋馨，曳杖寻僧来古寺，提壶饯客到长亭。\n水面游鱼，冲散浮萍千点绿；岗头过马，踏开芳草一痕青。\n\n观稷稼，验尧蓂。\n庄周梦蝶，车胤囊萤。\n水浪风翻白，山藓雨掠青。\n汉水雨余龟曳尾，华山月冷鹤梳翎。\n鲁阳倒戈，薄暮指回三舍日；渔父泛棹，清霄摇动一湖星。\n\n千顷稻，一池萍。\n露冻石乳，风撞花铃。\n山随帆影转，水被石机停。\n云迷石洞花眉碧，日晒金城柳眼青。\n唤友黄鹂，声逐暖风飘院落；失群鸟雁，影随寒月下江汀。",
    "十蒸": "霜凛冽，日炎蒸。\n金乌西坠，玉兔东升。\n谭清潦水尽，山紫碎花凝。\n林泉偶座堪留客，竹院相逢却话僧。\n苏轼神驰，祛橐附床投黠鼠；王思心急，停毫拔剑追飞蝇。\n\n裁蜀锦，织吴绫。\n儒传一贯，释悟三乘。\n月殿凌空入，云梯遂步登。\n鹏达亏程天万里，龙翻禹穴浪千层。\n鹓列鹭班，袅袅仙台朝玉辇；龙蟠虎踞，巍巍帝阙起金陵。\n\n酤酒帜，读书灯。\n菖蒲九节，莪术三棱。\n烦蒸如坐甑，极冷似怀冰。\n西堂梦草谢灵运，远地思莼张季鹰。\n山妇供厨，旋斫生柴炊野菜；舟翁泛艇，轻摇画浆采河菱。",
    "十一尤": "凌烟阁，得月楼。\n筑台拜将，投笔封侯。\n碧苔生陋巷，红叶出御沟。\n天际虹梁和雨簖，江边渔网带烟收。\n唱晓灵鸡，两翅拍斜茅店月；排云孤鹤，一声泪落海天秋。\n\n青兜铠，白狐裘。\n焚琴煮鹤，卖剑买牛。\n疾风吹雨脚，新月挂云头。\n月落洲留沙上雁，云飞水宿浪中鸥。\n庠序间人，茗碗香炉对古史；江湖散客，笔床茶灶载扁舟。\n\n鸳鸯浦，鹦鹉洲。\n天寒鸦聚，水暖鱼游。\n张良诚事汉，王粲原依刘。\n对雪佳人吹凤管，御寒公子拥狐裘。\n春宴佳宾，雅酌琼浆宽酒量；夜吟骚客，闲收花露润诗喉。",
    "十二侵": "青萍剑，绿绮琴。\n书天木笔，刺水秧针。\n卞和三献玉，杨震四知金。\n墙内杏花红出色，门前桑柘绿成阴。\n元亮归来，新竹旧松多逸趣；子期去后，高山流水少知音。\n\n松郁郁，竹森森。\n孤峰绝壑，远水遥岑。\n桓伊三弄笛，虞舜五弦琴。\n淑气渐催莺出谷，夕阳忙促鸟投林。\n武将承恩，面带霜威辞凤阙；使臣奉诏，口传天语到鸡林。\n\n回俗驾，滌尘襟。\n鱼穿荷影，雉伏桑阴。\n月寒花溅泪，风冽鸟惊心。\n泳絮才姬挥妙笔，寄衣戍妇捣寒砧。\n雍伯成婿，一函尽献圆中壁；秋胡戏妇，两袖轻携桑下金。",
    "十三覃": "锄嫩笋，切香柑。\n阳奇阴偶，朝四暮三。\n冬冰铺冷沼，秋月浸寒潭。\n雁逐夕阳投塞北，鸿拖秋色下江南。\n海水将潮，花底黄蜂衙已罢；山云欲雨，阶前白蚁战方酣。\n\n听蜀鸟，养吴蚕。\n谢安高卧，王衍清谈。\n春暖群芳丽，秋清万象涵。\n庞德遗安来陇上，曹彬示病下江南。\n风起寒江，密雪乱堆渔父笠；月斜古路，闲云深护老僧阉。\n\n花侍女，草宜男。\n龙车凤辇，鹤驾鸾骖。\n风筛淇澳竹，霜熟洞庭柑。\n苑上王孙游未返，花前公子醉方酣。\n野店行人，霜高睡短鸡偏促；穷途过客，雪滑泥长马不堪。",
    "十四盐": "风料峭，雨廉纤。\n夜愁种种，春思厌厌。\n水痕霜后没，山色雨中添。\n姑去尽留云母粉，客来只醉水晶盐。\n月转书楼，莲漏数声催晓箭；风生绣阁，檀香一缕透香帘。\n\n蜗篆壁，雀驯檐。\n一端绵绮，三尺素缣。\n骄阳红烁石，密雪白堆盐。\n清霜冷透鸳鸯瓦，落月斜穿翡翠帘。\n舞剑孙娘，珮声袅袅知腰软；辨琴蔡女，弦韵悠悠觉指纤。\n\n摇画扇，卷珠帘。\n九重蜡炬，万轴牙签。\n落花狂蝶绕，飞絮游蜂黏。\n看经老子头斜秃，刺绣佳人指露肩。\n秋老风寒，乱飘红叶落山路；夜深雪急，故伴绿梅穿户檐。",
    "十五咸": "红罗帐，黑石函。\n琴横徽轸，乐奏英咸。\n花香蜂竞采，泥暖燕争衔。\n塞上寒霜迟寄袄，江头斜日促归帆。\n陇上梅开，寄赠故人犹可折；阶前草长，丁宁童子不须芟。\n\n飘舞袖，脱征衫。\n风清月白，河淡海咸，断碑凝土蚀，古镜被尘缄。\n凛凛清霜寒橘柚，濛濛细雨暗松杉。\n供韭林宗，夜向灯前冒雨翦；思莼张翰，归来江上挂风帆。\n\n樊迟圃，傅说岩。\n一川花柳，千里松杉。\n云峰形突兀，石壁势岩巉。\n野店黄鸡声喔喔，屋梁紫燕语喃喃。\n炉上酒香，对月几回频举盏；案前书满，临风一笑却开缄。\n"
}