{
    "一东": "天对地，雨对风，大陆对长空。\n山花对海树，赤日对苍穹。\n雷隐隐，雾蒙蒙，日下对天中。\n风高秋月白，雨霁晚霞红。\n牛女二星河左右，参商两曜斗西东。\n十月塞边，飒飒寒霜惊戍旅；三冬江上，漫漫朔雪冷渔翁。\n\n河对汉，绿对红，雨伯对雷公。\n烟楼对雪洞，月殿对天宫。\n云叆叇，日曈曚，蜡屐对渔蓬。\n过天星似箭，吐魄月如弓。\n驿旅客逢梅子雨，池亭人挹藕花风。\n茅店村前，皓月坠林鸡唱韵；板桥路上，青霜锁道马行踪。\n\n山对海，华对嵩，四岳对三公。\n宫花对禁柳，塞雁对江龙。\n清暑殿，广寒宫，拾翠对题红。\n庄周梦化蝶，吕望兆飞熊。\n北牖当风停夏扇，南帘曝日省冬烘。\n鹤舞楼头，玉笛弄残仙子月；凤翔台上，紫箫吹断美人风。",
    "二冬": "晨对午，夏对冬，下饷对高舂。\n青春对白昼，古柏对苍松。\n垂钓客，荷锄翁，仙鹤对神龙。\n凤冠珠闪烁，螭带玉玲珑。\n三元及第才千顷，一品当朝禄万钟。\n花萼楼间，仙李盘根调国脉；沉香亭畔，娇杨擅宠起边风。\n\n清对淡，薄对浓，暮鼓对晨钟。\n山茶对石菊，烟锁对云封。\n金菡萏，玉芙蓉，绿绮对青锋。\n早汤先宿酒，晚食继朝饔。\n唐库金钱能化蝶，延津宝剑会成龙。\n巫峡浪传，云雨荒唐神女庙；岱宗遥望，儿孙罗列丈人峰。\n\n繁对简，叠对重，意懒对心慵。\n仙翁对释伴，道范对儒宗。\n花灼灼，草茸茸，浪蝶对狂蜂。\n数竿君子竹，五树大夫松。\n高皇灭项凭三杰，虞帝承尧殛四凶。\n内苑佳人，满地风光愁不尽；边关过客，连天烟草憾无穷。",
    "三江": "奇对偶，只对双，大海对长江。\n金盘对玉盏，宝烛对银釭。\n朱漆槛，碧纱窗，舞调对歌腔。\n兴汉推马武，谏夏著龙逄(páng)。\n四收列国群王伏，三筑高城众敌降。\n跨凤登台，潇洒仙姬秦弄玉；斩蛇当道，英雄天子汉刘邦。\n\n颜对貌，像对庞，步辇对徒杠。\n停针对搁筑，意懒对心降。\n灯闪闪，月幢幢，揽辔对飞舡。\n柳堤驰骏马，花院吠村尨。\n酒量微酡琼杏颊，香尘没印玉莲双(左足右双)。\n诗写丹枫，韩女幽怀流御水；泪弹斑竹，舜妃遗憾积湘江。",
    "四支": "泉对石，干对枝，吹竹对弹丝。\n山亭对水榭，鹦鹉对鸬鹚。\n五色笔，十香词，泼墨对传卮。\n神奇韩干画，雄浑李陵诗。\n几处花街新夺锦，有人香径淡凝脂。\n万里烽烟，战士边头争保塞；一犁膏雨，农夫村外尽乘时。\n\n菹对醢，赋对诗，点漆对描脂。\n璠簪对珠履，剑客对琴师。\n沽酒价，买山资，国色对仙姿。\n晚霞明似锦，春雨细如丝。\n柳绊长堤千万树，花横野寺两三枝。\n紫盖黄旗，天象预占江左地；青袍白马，童谣终应寿阳儿。\n\n箴对赞，缶对卮，萤炤对蚕丝。\n轻裾对长袖，瑞草对灵芝。\n流涕策，断肠诗，喉舌对腰肢。\n云中熊虎将，天上凤麟儿。\n禹庙千年垂橘柚，尧阶三尺覆茅茨。\n湘竹含烟，腰下轻纱笼玳瑁；海棠经雨，脸边清泪湿胭脂。\n\n争对让，望对思，野葛对山栀。\n仙风对道骨，天造对人为。\n专诸剑，博浪椎，经纬对干支。\n位尊民物主，德重帝王师。\n望切不妨人去远，心忙无奈马行迟。\n金屋闭来，赋乞茂林题柱笔；玉楼成后，记须昌谷负囊词。",
    "五微": "贤对圣，是对非，觉奥对参微。\n鱼书对雁字，草舍对柴扉。\n鸡晓唱，雉朝飞，红瘦对绿肥。\n举杯邀月饮，骑马踏花归。\n黄盖能成赤壁捷，陈平善解白登危。\n太白书堂，瀑泉垂地三千尺；孔明祀庙，老柏参天四十围。\n\n戈对甲，幄对帷，荡荡对巍巍。\n严滩对邵圃，靖菊对夷薇。\n占鸿渐，采凤飞，虎榜对龙旗。\n心中罗锦绣，口内吐珠玑。\n宽宏豁达高皇量，叱咤喑哑霸王威。\n灭项兴刘，狡兔尽时走狗死；连吴拒魏，貔貅屯处卧龙归。\n\n衰对盛，密对稀，祭服对朝衣。\n鸡窗对雁塔，秋榜对春闱。\n乌衣巷，燕子矶，久别对初归。\n天姿真窈窕，圣德实光辉。\n蟠桃紫阙来金母，岭荔红尘进玉妃。\n霸王军营，亚父丹心撞玉斗；长安酒市，谪仙狂兴换银龟。",
    "六鱼": "羹对饭，柳对榆，短袖对长裾。\n鸡冠对凤尾，芍药对芙蕖。\n周有若，汉相如，王屋对匡庐。\n月明山寺远，风细水亭虚。\n壮士腰间三尺剑，男儿腹内五车书。\n疏影暗香，和靖孤山梅蕊放；轻阴清昼，渊明旧宅柳条舒。\n\n吾对汝，尔对余，选授对升除。\n书箱对药柜，耒耜对耰锄。\n参虽鲁，回不愚，阀阅对阎闾。\n诸侯千乘国，命妇七香车。\n穿云采药闻仙犬，踏雪寻梅策蹇驴。\n玉兔金乌，二气精灵为日月；洛龟河马，五行生克在图书。\n\n欹对正，密对疏，囊橐对苞苴。\n罗浮对壶峤，水曲对山纡。\n骖鹤驾，侍鸾舆，桀溺对长沮。\n搏虎卞庄子，当熊冯婕妤。\n南阳高士吟梁父，西蜀才人赋子虚。\n三径风光，白石黄花供杖履；五湖烟景，青山绿水在樵渔。",
    "七虞": "红对白，有对无，布谷对提壶。\n毛锥对羽扇，天阙对皇都。\n谢蝴蝶，郑鹧鸪，蹈海对归湖。\n花肥春雨润，竹瘦晚风疏。\n麦饭豆糜终创汉，莼羹鲈脍竟归吴。\n琴调轻弹，杨柳月中潜去听；酒旗斜挂，杏花村里共来沽。\n\n罗对绮，茗对蔬，柏秀对松枯。\n中元对上巳，返璧对还珠。\n云梦泽，洞庭湖，玉烛对冰壶。\n苍头犀角带，绿鬓象牙梳。\n松阴白鹤声相应，镜里青鸾影不孤。\n竹户半开，对牖(you)不知人在否？柴门深闭，停车还有客来无。\n\n宾对主，婢对奴，宝鸭对金凫。\n升堂对入室，鼓瑟对投壶。\n觇(chan)合璧，颂联珠，提瓮对当垆。\n仰高红日尽，望远白云孤。\n歆向秘书窥二酉，机云芳誉动三吴。\n祖饯三杯，老去常斟花下酒；荒田五亩，归来独荷月中锄。\n\n君对父，魏对吴，北岳对西湖。\n菜蔬对茶荈，苣藤对菖蒲。\n梅花数，竹叶符，廷议对山呼。\n两都班固赋，八阵孔明图。\n田庆紫荆堂下茂，王裒青柏墓前枯。\n出塞中郎，羝有乳时归汉室；质秦太子，马生角日返燕都。",
    "八齐": "鸾对凤，犬对鸡，塞北对关西。\n长生对益智，老幼对旄倪。\n颁竹策，剪桐圭，剥枣对蒸梨。\n绵腰如弱柳，嫩手似柔荑。\n狡兔能穿三穴隐，鹪鹩权借一枝栖。\n甪里先生，策杖垂绅扶少主；於陵仲子，辟纑织履赖贤妻。\n\n鸣对吠，泛对栖，燕语对莺啼。\n珊瑚对玛瑙，琥珀对玻璃。\n绛县老，伯州犁，测蠡对燃犀。\n榆槐堪作荫，桃李自成蹊。\n投巫救女西门豹，赁浣逢妻百里奚。\n阙里门墙，陋巷规模原不陋；隋堤基址，迷楼踪迹亦全迷。\n\n越对赵，楚对齐，柳岸对桃溪。\n纱窗对绣户，画阁对香闺。\n修月斧，上天梯，螮蝀对虹霓。\n行乐游春圃，工谀病夏畦。\n李广不封空射虎，魏明得立为存麑。\n按辔徐行，细柳功成劳王敬；闻声稍卧，临泾名震止儿啼。",
    "九佳": "门对户，陌对街，枝叶对根荄。\n斗鸡对挥麈，凤髻对鸾钗。\n登楚岫，渡秦淮，子犯对夫差。\n石鼎龙头缩，银筝雁翅排。\n百年诗礼延余庆，万里风云入壮怀。\n能辨名伦，死矣野哉悲季路；不由径窦，生乎愚也有高柴。\n\n冠对履，靴对鞋，海角对天涯。\n鸡人对虎旅，六市对三街。\n陈俎豆，戏堆埋，皎皎对皑皑。\n贤相聚东阁，良朋集小斋。\n梦里山川书越绝，枕边风月记齐谐。\n三径萧疏，彭泽高风怡五柳；六朝华贵，琅琊佳气种三槐。\n\n勤对俭，巧对乖，水榭对山斋。\n冰桃对雪藕，漏箭对更牌。\n寒翠袖，贵荆钗，慷慨对诙谐。\n竹径风声籁，花溪月影筛。\n携囊佳韵随时贮，荷锸沉酣到处埋。\n江海孤踪，雪浪风涛惊旅梦；乡关万里，烟峦云树切归怀。\n\n杞对梓，桧对楷，水泊对山崖。\n舞裙对歌袖，玉陛对瑶阶。\n风入袂，月盈怀，虎兕对狼豺。\n马融堂上帐，羊侃水中斋。\n北面黉宫宜拾芥，东巡岱畤定燔柴。\n锦缆春江，横笛洞箫通碧落；华灯夜月，遗簪堕翠遍香街。",
    "十灰": "春对夏，喜对哀，大手对长才。\n风清对月朗，地阔对天开。\n游阆苑，醉蓬莱，七政对三台。\n青龙壶老杖，白燕玉人钗。\n香风十里望仙阁，明月一天思子台。\n玉洁冰桃，王母几因求道降；连舟藜杖，真人原为读书来。\n\n朝对暮，去对来，庶矣对康哉。\n马肝对鸡肋，杏眼对桃腮。\n佳兴适，好怀开，朔雪对春雷。\n云移鳷鹊观，日晒凤凰台。\n河边淑气迎芳草，林下轻风待落梅。\n柳媚花明，燕语莺声浑是笑；松号柏舞，猿啼鹤唳总成哀。\n\n忠对信，博对赅，忖度对疑猜。\n香消对烛暗，鹊喜对蛩哀。\n金花报，玉镜台，倒斝对衔杯。\n岩巅横老树，石磴覆苍苔。\n雪满山中高士卧，月明林下美人来。\n绿柳沿堤，皆因苏子来时种；碧桃满观，尽是刘郎去后栽。",
    "十一真": "莲对菊，凤对麟，浊富对清贫。\n渔庄对佛舍，松盖对花茵。\n萝月叟，葛天民，国宝对家珍。\n草迎金埒马，花醉玉楼人。\n巢燕三春尝唤友，塞鸿八月始来宾。\n古往今来，谁见泰山曾作砺；天长地久，人传沧海几扬尘。\n\n兄对弟，吏对民，父子对君臣。\n勾丁对甫甲，赴卯对同寅。\n折桂客，簪花人，四皓对三仁。\n王乔云外舄(xi)，郭泰雨中巾。\n人交好友求三益，士有贤妻备五伦。\n文教南宣，武帝平蛮开百越；义旗西指，韩侯扶汉卷三秦。\n\n申对午，侃对訚，阿魏对茵陈。\n楚兰对湘芷，碧柳对青筠。\n花馥馥，叶蓁蓁，粉颈对朱唇。\n曹公奸似鬼，尧帝智如神。\n南阮才郎差北富，东邻丑女效西颦。\n色艳北堂，草号忘忧忧甚事？香浓南国，花名含笑笑何人。",
    "十二文": "忧对喜，戚对欣，五典对三坟。\n佛经对仙语，夏耨对春耘。\n烹早韭，剪春芹，暮雨对朝云。\n竹间斜白接，花下醉红裙。\n掌握灵符五岳箓，腰悬宝剑七星纹。\n金锁未开，上相趋听宫漏永；珠帘半卷，群僚仰对御炉薰。\n\n词对赋，懒对勤，类聚对群分。\n鸾箫对凤笛，带草对香芸。\n燕许笔，韩柳文，旧话对新闻。\n赫赫周南仲，翩翩晋右军。\n六国说成苏子贵，两京收复郭公勋。\n汉阙陈书，侃侃忠言推贾谊；唐廷对策，岩岩直谏有刘蕡。\n\n言对笑，绩对勋，鹿豕对羊羵。\n星冠对月扇，把袂对书裙。\n汤事葛，说兴殷，萝月对松云。\n西池青鸟使，北塞黑鸦军。\n文武成康为一代，魏吴蜀汉定三分。\n桂苑秋宵，明月三杯邀曲客；松亭夏日，薰风一曲奏桐君。",
    "十三元": "卑对长，季对昆，永巷对长门。\n山亭对水阁，旅舍对军屯。\n杨子渡，谢公墩，德重对年尊。\n承乾对出震，叠坎对重坤。\n志士报君思犬马，仁王养老察鸡豚。\n远水平沙，有客泛舟桃叶渡；斜风细雨，何人携榼杏花村。\n\n君对相，祖对孙，夕照对朝暾。\n兰台对桂殿，海岛对山村。\n碑堕泪，赋招魂，报怨对怀恩。\n陵埋金吐气，田种玉生根。\n相府珠帘垂白昼，边城画角动黄昏。\n枫叶半山，秋去烟霞堪倚杖；梨花满地，夜来风雨不开门。",
    "十四寒": "家对国，治对安，地主对天官。\n坎男对离女，周诰对殷盘。\n三三暖，九九寒，杜撰对包弹。\n古壁蛩声匝，闲亭鹤影单。\n燕出帘边春寂寂，莺闻枕上漏珊珊。\n池柳烟飘，日夕郎归青锁闼；砌花雨过，月明人倚玉阑干。\n\n肥对瘦，窄对宽，黄犬对青鸾。\n指环对腰带，洗钵对投竿。\n诛佞剑，进贤冠，画栋对雕栏。\n双垂白玉箸，九转紫金丹。\n陕右棠高怀召伯，河南花满忆潘安。\n陌上芳春，弱柳当风披彩线；池中清晓，碧荷承露捧珠盘。\n\n行对卧，听对看，鹿洞对鱼滩。\n蛟腾对豹变，虎踞对龙蟠。\n风凛凛，雪漫漫，手辣对心酸。\n莺莺对燕燕，小小对端端。\n蓝水远从千涧落，玉山高并两峰寒。\n至圣不凡，嬉戏六龄陈俎豆；老莱大孝，承欢七衮舞斑斓。",
    "十五删": "林对坞，岭对峦，昼永对春闲。\n谋深对望重，任大对途艰。\n裙袅袅，佩珊珊，守塞对当关。\n密云千里合，新月一钩弯。\n叔宝君臣皆纵逸，重华父母是嚚(yin)顽。\n名动帝畿，西蜀三苏来日下；壮游京洛，东吴二陆起云间。\n\n临对仿，吝对悭，讨逆对平蛮。\n忠肝对义胆，雾鬓对云鬟。\n埋笔冢，烂柯山，月貌对天颜。\n龙潜终得跃，鸟倦亦知还。\n陇树飞来鹦鹉绿，池筠密处鹧鸪斑。\n秋露横江，苏子月明游赤壁；冻雪迷岭，韩公雪拥过蓝关。",
    "一先": "寒对暑，日对年，蹴踘对秋千。\n丹山对碧水，淡雨对覃烟。\n歌宛转，貌婵娟，雪鼓对云笺。\n荒芦栖南雁，疏柳噪秋蝉。\n洗耳尚逢高士笑，折腰肯受小儿怜。\n郭泰泛舟，折角半垂梅子雨；山涛骑马，接蓠(上罒下离)倒著杏花天。\n\n轻对重，肥对坚，碧玉对青钱。\n郊寒对岛瘦，酒圣对诗仙。\n依玉树，步金莲，凿井对耕田。\n杜甫青宵立，边韶白昼眠。\n豪饮客吞波底月，酣游人醉水中天。\n斗草青郊，几行宝马嘶金勒；看花紫陌，千里香车拥翠钿。\n\n吟对咏，授对传，乐矣对凄然。\n风鹏对雪雁，董杏对周莲。\n春九十，岁三千，钟鼓对管弦。\n入山逢宰相，无事即神仙。\n霞映武陵桃淡淡，烟荒隋堤柳绵绵。\n七碗月团，啜罢清风生腋下；三杯云液，饮余红雨晕腮边。\n\n中对外，后对先，树下对花前。\n玉桂对金屋，叠嶂对平川。\n孙子策，祖生鞭，盛席对华筵。\n解醉知茶力，消愁识酒权。\n丝剪芰荷开东沼，锦妆凫雁泛温泉。\n帝女衔石，海中遗魄为精卫；蜀王叫月，枝上游魂化杜鹃。",
    "二箫": "琴对管，斧对瓢，水怪对花妖。\n秋声对春色，白缣对红绡。\n臣五代，事三朝，头柄对弓腰。\n醉客歌金缕，佳人品玉箫。\n风定落花闲不扫，霜余残叶湿难烧。\n千载兴周，尚父一竿投渭水；百年霸越，钱王万弩射江潮。\n\n荣对悴，夕对朝，露地对云霄。\n商彝对周鼎，殷箫对虞韶。\n樊素口，小蛮腰，六诏对三苗。\n朝天车奕奕，出塞马萧萧。\n公子幽兰重泛舸，王孙芳草正联镳。\n潘岳高怀，曾向秋天吟蟋蟀；王维清兴，尝于雪夜面芭蕉。\n\n耕对读，牧对樵，琥珀对琼瑶。\n兔毫对鸿爪，桂楫对兰桡。\n鱼潜藻，鹿藏樵，水远对山遥。\n湘灵能鼓瑟，赢女解吹箫。\n雪点寒梅横小院，风吹弱柳覆平桥。\n月牖通宵，绛蜡罢时光不减；风帘当昼，雕盘停后篆难消。",
    "三肴": "诗对礼，卦对爻，燕引对莺调。\n晨钟对暮鼓，野馔对山肴。\n雉方乳，鹊始巢，猛虎对神獒。\n疏星浮荇叶，皓月上松梢。\n为邦自古推瑚琏，从政于今愧斗筲。\n管鲍相知，能交忘形胶漆友；蔺廉有隙，终对刎颈死生交。\n\n歌对舞，笑对嘲，耳语对神交。\n焉鸟对亥豕，獭髓对鸾胶。\n宜久敬，莫轻抛，一气对同胞。\n祭遵甘布被，张禄念绨袍。\n花径风来逢客访，柴扉月到有僧敲。\n夜雨园中，一颗不雕王子柰；秋风江上，三重曾卷杜公茅。\n\n衙对舍，廪对庖，玉磬对金铙。\n竹林对梅岭，起凤对腾蛟。\n鲛绡帐，兽锦袍，露果对风梢。\n扬州输桔柚，荆土贡菁茅。\n断蛇埋地称孙叔，渡蚁作桥识宋郊。\n好梦难成，蛩响阶前偏唧唧；良朋远到，鸡声窗外正嘐嘐。",
    "四豪": "茭对茨，荻对蒿，山鹿对江螯。\n莺簧对蝶板，麦浪对松涛。\n骐骥足，凤凰毛，美誉对嘉褒。\n文人窥蠹简，学士书兔毫。\n马援南征栽薏苡，张骞西使进葡萄。\n辩口悬河，万语千言常亹亹；词源倒峡，连篇累牍自滔滔。\n\n梅对杏，李对桃，檴朴对旌旄。\n酒仙对诗史，德泽对恩膏。\n悬一榻，梦三刀，拙逸对贵劳。\n玉堂花烛绕，金殿月轮高。\n孤山看鹤盘云下，蜀道闻猿向月号。\n万事从人，有花有酒应自乐；百年皆客，一丘一壑尽吾豪。\n\n台对省，署对曹，分袂对同胞。\n鸣琴对击剑，返辙对回艚。\n良借箸，操提刀，香茗对醇醪。\n滴泉归海大，篑土积山高。\n石室客来煎雀吞，画堂宾至饮羊羔。\n被谪贾生，湘水凄凉吟服鸟；遭谗屈子，江潭憔悴著离骚。",
    "五歌": "微对巨，少对多，直干对平柯。\n蜂媒对蝶使，雨笠对烟蓑。\n眉淡扫，面微酡，妙舞对清歌。\n轻衫裁夏葛，薄袂剪春罗。\n将相兼行唐李靖，霸王杂用汉萧何。\n月本阴精，岂有羿妻曾窃药；星为夜宿，浪传织女漫投梭。\n\n慈对善，虐对苛，缥缈对婆娑。\n长杨对细柳，嫩蕊对寒莎。\n追风马，挽日戈，玉液对金波。\n紫诏衔丹凤，黄庭换白鹅。\n画阁江城梅作调，兰舟野渡竹为歌。\n门外雪飞，错认空中飘柳絮；岩边瀑响，误疑天半落银河。\n\n松对竹，荇对荷，薜荔对藤萝。\n梯云对步月，樵唱对渔歌。\n升鼎雉，听经鹅，北海对东坡。\n吴郎哀废宅，邵子乐行窝。\n丽水良金皆待冶，昆山美玉总须磨。\n雨过皇州，琉璃色灿华清瓦；风来帝苑，荷芰香飘太液波。\n\n笼对槛，巢对窝，及第对登科。\n冰清对玉润，地利对人和。\n韩擒虎，荣驾鹅，青女对素娥。\n破头朱泚笏，折齿谢昆梭。\n留客酒杯应恨少，动人诗句不须多。\n绿野凝烟，但听村前双牧笛；沧江积雪，惟看滩上一渔蓑。",
    "六麻": "清对浊，美对嘉，鄙吝对矜夸。\n花须对柳眼，屋角对檐牙。\n志和宅，博望槎，秋实对春华。\n乾炉烹白雪，坤鼎炼丹砂。\n深宵望冷沙场月，边塞听残野戍笳。\n满院松风，钟声隐隐为僧舍；半窗花月，锡影依依是道家。\n\n雷对电，雾对霞，蚁阵对蜂衙。\n寄梅对怀桔，酿酒对烹茶。\n宜男草，益母花，杨柳对蒹葭。\n班姬辞帝辇，蔡琰泣胡笳。\n舞榭歌楼千万尺，竹芳茅舍三两家。\n珊枕半床，月明时梦飞塞外；银筝一奏，花落处人在天涯。\n\n圆对缺，正对斜，笑语对咨嗟。\n沈腰对潘鬓，孟笋对卢茶。\n百舌鸟，两头蛇，帝里对仙家。\n尧仁敷率土，舜德被流沙。\n桥上授书曾纳履，壁间题句已笼纱。\n远塞迢迢，露碛风沙何可极；长沙渺渺，雪涛烟浪信无涯。\n\n疏对密，朴对华，义鹘对慈鸦。\n鹤群对雁阵，白苎对黄麻。\n读三到，吟八叉，肃静对喧哗。\n围棋兼把钓，沉李并浮瓜。\n羽客片时能煮石，狐禅千劫似蒸沙。\n党尉粗豪，金帐笼香斟美酒；陶生清逸，银铛融雪啜团茶。",
    "七阳": "台对阁，沼对塘，朝雨对夕阳。\n游人对隐士，谢女对秋娘。\n三寸舌，九回肠，玉液对琼浆。\n秦皇照胆镜，徐肇返魂香。\n青萍夜啸芙蓉匣，黄卷时摊薜荔床。\n元亨利贞，天地一机成化育；仁义礼智，圣贤千古立纲常。\n\n红对白，绿对黄，昼永对更长。\n龙飞对凤舞，锦缆对牙樯。\n云弁使，雪衣娘，故国对他乡。\n雄文能徙鳄，艳曲为求凰。\n九日高峰惊落帽，暮春曲水喜流觞。\n僧占名山，云绕茂林藏古殿；客栖胜地，风飘落叶响空廊。\n\n衰对壮，弱对强，艳饰对新妆。\n御龙对司马，破竹对穿杨。\n读班马，识求羊，水色对山光。\n仙棋藏绿桔，客枕梦黄梁。\n池草入诗因有梦，海棠带恨为无香。\n风起画堂，帘箔影翻青荇沼；月斜金井，辘轳声度碧梧墙。\n\n臣对子，帝对王，日月对风霜。\n乌台对紫府，雪牖对云房。\n香山社，昼锦堂，节屋对岩廊。\n芬椒涂内壁，文杏饰高梁。\n贫女幸分东壁影，幽人高卧北窗凉。\n绣阁探春，丽日半笼青镜色；水亭醉夏，熏风常透碧筒香。",
    "八庚": "形对貌，色对声，夏邑对周京。\n江云对涧树，玉罄对银筝。\n人老老，我卿卿，晓燕对春莺。\n玄霜舂玉杵，白露贮金茎。\n贾客君山秋弄笛，仙人缑岭夜吹笙。\n帝业独兴，尽道汉高能用将；父书空读，谁言赵括善知兵。\n\n功对业，性对情，月上对云行。\n乘龙对附骥，阆苑对蓬瀛。\n春秋笔，月旦评，东作对西成。\n隋珠光照乘，和璧价连城。\n三箭三人唐将勇，一琴一鹤赵公清。\n汉帝求贤，诏访严滩逢故旧；宋廷优老，年尊洛社重耆英。\n\n昏对旦，晦对明，久雨对新晴。\n蓼湾对花港，竹友对梅兄。\n黄石叟，丹丘生，犬吠对鸡鸣。\n暮山云外断，新月水中平。\n半榻清风宜午梦，一犁好雨趁春耕。\n王旦登庸，误我十年迟作相；刘贲不第，愧他多士早成名。",
    "九青": "庚对甲，乙对丁，魏阙对彤庭。\n梅妻对鹤子，珠箔对银屏。\n鸳浴沼，鹭飞汀，鸿雁对鹡鴒。\n人间寿者相，天上老人星。\n八月好修攀桂斧，三春须系护花铃。\n江阁凭临，一水净连天际碧；石栏闲倚，群山秀向雨余青。\n\n危对乱，泰对宁，纳陛对趋庭。\n金盘对玉箸，泛梗对浮萍。\n群玉圃，众芳亭，旧典对新型。\n骑牛闲读史，牧豕自横经。\n秋首田中禾颖重，春余园内菜花馨。\n旅次凄凉，塞月江风皆惨淡；筵前欢笑，燕歌赵舞独娉婷。",
    "十蒸": "苹对蓼，莆对菱，雁弋对鱼罾。\n齐纨对鲁绮，蜀绵对吴绫。\n星渐没，日初升，九聘对三徵。\n萧何曾作吏，贾岛昔为僧。\n贤人视履循规矩，大匠挥斤校准绳。\n野渡春风，人喜乘潮移酒舫；江天暮雨，客愁隔岸对渔灯。\n\n谈对吐，谓对称，冉闵对颜曾。\n侯羸对伯嚭，祖逖对孙登。\n抛白纻，宴红绫，胜友对良朋。\n争名如逐鹿，谋利似趋蝇。\n仁杰姨惭周不仕，王陵母识汉方兴。\n句写穷愁，浣花寄迹传工部；诗吟变乱，凝碧伤心叹右丞。",
    "十一尤": "荣对辱，喜对忧，缱绻对绸缪。\n吴娃对越女，野马对沙鸥。\n茶解渴，酒消愁，白眼对苍头。\n马迁修史记，孔子作春秋。\n莘野耕夫闲举耜，渭滨渔父晚垂钩。\n龙马游河，羲帝因图而画卦；神黾出洛，禹王取法以明畴。\n\n冠对履，舄对裘，院小对庭幽。\n画墙对漆地，错智对良筹。\n孤嶂耸，大江流，芳泽对园丘。\n花潭来越唱，柳屿起吴讴。\n莺懒燕忙三月雨，蛩摧蝉退一天秋。\n钟子听琴，荒径入林山寂寂；谪仙捉月，洪涛接岸水悠悠。\n\n鱼对鸟，鹊对鸠，翠馆对红楼。\n七贤对三友，爱月对悲秋。\n虎类狗，蚁如牛，列辟对诸侯。\n陈唱临春乐，隋歌清夜游。\n空中事业麒麟阁，地下文章鹦鹉洲。\n旷野平原，猎士马蹄轻似箭；斜风细雨，牧童牛背稳如舟。",
    "十二侵": "歌对曲，啸对吟，往古对来今。\n山头对水面，远浦对遥岑。\n勤三上，惜寸阴，茂树对平林。\n卞和三献玉，杨震四知金。\n青皇风暖催芳草，白帝城高急暮砧。\n绣虎雕龙，才子窗前挥彩笔；描鸾刺凤，佳人帘下度金针。\n\n登对眺，涉对临，瑞雪对甘霖。\n主欢对民乐，交浅对言深。\n耻三战，乐七擒，顾曲对知音。\n大车行槛槛，驷马聚骎骎。\n紫电青虹腾剑气，高山流水识琴心。\n屈子怀君，极浦吟风悲泽畔；王郎忆友，扁舟卧雪访山阴。",
    "十三覃": "宫对阙，座对龛，水北对天南。\n蜃楼对蚁郡，伟论对高谈。\n遴杞梓，树梗楠，得一对函三。\n八宝珊瑚枕，双珠玳瑁簪。\n萧王待士心惟赤，卢相欺君面独蓝。\n贡岛诗狂，手拟敲门行处想；张颠草圣，头能濡墨写时酣。\n\n闻对见，解对谙，三桔对双柑。\n黄童对白叟，静女对奇男。\n秋七七，径三三，海色对山岚。\n鸾声何哕哕，虎视正眈眈。\n仪封疆吏知尼父，函谷关人识老聃。\n江相归池，止水自盟真是止；吴公作宰，贪泉虽饮亦何贪？",
    "十四盐": "宽对猛，冷对炎，清直对尊严。\n云头对雨脚，鹤发对龙髯。\n风台谏，肃堂廉，保泰对鸣谦。\n五湖归范蠡，三径隐陶潜。\n一剑成功堪佩印，百钱满卦便垂帘。\n浊酒停杯，容我半酣愁际饮；好花傍座，看他微笑悟时拈。\n\n连对断，减对添，淡泊对安恬。\n回头对极目，水底对山尖。\n腰袅袅，手纤纤，凤卜对鸾占。\n开田多种粟，煮海尽成盐。\n居同九世张公艺，恩给千人范仲淹。\n箫弄凤来，秦女有缘能跨羽；鼎成龙去，轩臣无计得攀髯。\n\n人对己，爱对嫌，举止对观瞻。\n四知对三语，义正对辞严。\n勤雪案，课风檐，漏箭对书笺。\n文繁归獭祭，体艳别香奁。\n昨夜题诗更一字，早春来燕卷重帘。\n诗以史名，愁里悲歌怀杜甫；笔经人索，梦中显晦老江淹。",
    "十五咸": "栽对植，薙对芟，二伯对三监。\n朝臣对国老，职事对官衔。\n鹿麌麌，兔毚毚，启牍对开缄。\n绿杨莺睍睆，红杏燕呢喃。\n半篱白酒娱陶令，一枕黄梁启吕岩。\n九夏炎飙，长日风亭留客骑；三冬寒冽，漫天雪浪驻征帆。\n\n梧对杞，柏对杉，夏□对韶咸。\n涧瀍对溱洧，巩洛对崤函。\n藏书洞，避诏岩，脱俗对超凡。\n贤人羞献媚，正士嫉工谗。\n霸越谋臣推少伯，佐唐藩将重浑瑊。\n邺下狂生，羯鼓三挝羞锦袄；江州司马，琵琶一曲湿青衫。\n\n袍对笏，履对衫，匹马对孤帆。\n琢磨对雕镂，刻划对镌镵。\n星北拱，日西衔，卮漏对鼎馋。\n江边生桂苦，海外树都咸。\n但得恢恢存利刃，何须咄咄达空函。\n彩凤知音，乐典后夔须九奏；金人守口，圣如尼父亦三缄。\n"
}